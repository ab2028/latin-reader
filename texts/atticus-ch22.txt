(1) Hac oratione habita tanta constantia vocis atque vultus, ut non ex vita, sed ex domo in domum videretur migrare, cum quidem Agrippa eum flens atque osculans oraret atque obsecraret, ne id quod natura cogeret ipse quoque sibi acceleraret, et quoniam tum quoque posset temporibus superesse, se sibi suisque reservaret, precis eius taciturna sua obstinatione depressit.

(2) sic cum biduum cibo se abstinuisset, subito febris decessit leviorque morbus esse coepit.

(3) tamen propositum nihilo setius peregit itaque die quinto, postquam id consilium inierat, pridie Kal. Aprilis Cn. Domitio C. Sosio consulibus decessit.

(4) elatus est in lecticula, ut ipse praescripserat, sine ulla pompa funeris, comitantibus omnibus bonis, maxima frequentia.

(5) sepultus est iuxta viam Appiam ad quintum lapidem in monumento Caecilii avunculi sui.